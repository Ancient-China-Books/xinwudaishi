<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新五代史-卷三·梁本紀第三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>梁本紀第三</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>末帝，太祖第三子友貞也。<span class="jiazhu">「末」非謚號，從其本語。</span>為人美容貌，沈厚寡言，雅好儒士。太祖即位，封均王，為左天興軍使、東京馬步軍都指揮使。</p>
<p class="em2" id="p1"><a class="gg-link" href="#p1" onclick="return changeColor(this);"></a>乾化二年六月，太祖遇弒，友珪自立，殺博王友文，以弒帝之罪歸之。以王為東京留守、開封尹，敬翔為中書侍郎、同中書門下平章事，戶部尚書李振為崇政院使。</p>
<p class="em2" id="p2"><a class="gg-link" href="#p2" onclick="return changeColor(this);"></a>明年，友珪改元曰鳳曆。二月，駙馬都尉趙巖至東都，王私與之謀，遣馬慎交之魏州，見楊師厚計事。師厚遣小校王舜賢至洛陽，告左龍虎統軍袁象先使討賊。是時懷州龍驤屯兵叛，方捕索之，王乃偽為友珪詔書，發左右龍驤在東都者皆還洛陽，因激怒之曰：「天子以懷州屯兵叛，追汝等欲盡坑之。」諸將皆泣，莫知所為。王曰：「先皇帝經營王業三十餘年，今日尚為友珪所殺，汝等安所逃死乎！」因出太祖畫像示諸將而泣曰：「汝能趨洛陽擒逆賊，則轉禍為福矣。」軍士皆呼萬歲，請王為主，王乃遣人趣象先等。庚寅，象先等以禁兵討賊，友珪死，杜曉見殺。象先遣趙巖持傳國寶至東都，請王入洛陽，王報曰：「夷門，太祖所以興王業也，北拒并汾，東至淮海，國家藩鎮，多在東方，命將出師，利於便近。」</p>
<p class="em2" id="p3"><a class="gg-link" href="#p3" onclick="return changeColor(this);"></a>是月，皇帝即位於東都，<span class="jiazhu">即位大事，失其日而書「是月」，見亂之甚。「於東都」，終上文也。</span>復稱乾化三年，復博王友文官爵。</p>
<p class="em2" id="p4"><a class="gg-link" href="#p4" onclick="return changeColor(this);"></a>三月丁未，更名鍠。</p>
<p class="em2" id="p5"><a class="gg-link" href="#p5" onclick="return changeColor(this);"></a>夏五月，楊師厚取滄州。</p>
<p class="em2" id="p6"><a class="gg-link" href="#p6" onclick="return changeColor(this);"></a>秋九月甲辰，御史大夫姚洎為中書侍郎、同中書門下平章事。</p>
<p class="em2" id="p7"><a class="gg-link" href="#p7" onclick="return changeColor(this);"></a>冬十二月，晉人取幽州。</p>
<p class="em2" id="p8"><a class="gg-link" href="#p8" onclick="return changeColor(this);"></a>四年夏四月丁丑，貶于兢為萊州司馬。武寧軍節度使蔣殷反，天平軍節度使牛存節討之。</p>
<p class="em2" id="p9"><a class="gg-link" href="#p9" onclick="return changeColor(this);"></a>貞明元年春正月，存節克徐州。<span class="jiazhu">蔣殷自燔死，故不書伏誅。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>三月丁卯，趙光逢罷。平盧軍節度使賀德倫為天雄軍節度使，<span class="jiazhu">命官不書，非常而有故則書，此書為天雄軍亂張本。</span>分其相、澶、衞州為昭德軍，宣徽使張筠為節度使。己丑，天雄軍亂，賀德倫叛附于晉。<span class="jiazhu">軍亂書，首惡不書而書德倫叛，責貴者深也。德倫不可加以首惡，而可責其不死以叛。張彥實首惡，而略不書，彥，微者，德倫可以誅而不誅，故以德倫獨任其責。</span>邠州李保衡叛于岐，來附。</p>
<p class="em2" id="p11"><a class="gg-link" href="#p11" onclick="return changeColor(this);"></a>夏六月庚寅朔，晉王李存勗入于魏州，遂取德州。</p>
<p class="em2" id="p12"><a class="gg-link" href="#p12" onclick="return changeColor(this);"></a>冬十月辛亥，康王友孜反，伏誅。<span class="jiazhu">反者不日，誅反者有日，故書。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>十一月乙丑，改元。耀州溫昭圖叛于岐，來附。</p>
<p class="em2" id="p14"><a class="gg-link" href="#p14" onclick="return changeColor(this);"></a>是歲，更名瑱。<span class="jiazhu">舊史失其月日。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>二年春二月丙申，楊涉罷。</p>
<p class="em2" id="p16"><a class="gg-link" href="#p16" onclick="return changeColor(this);"></a>三月，鎮南軍節度使劉鄩及晉人戰于故元城，敗績，奔于滑州。晉人取衞州、惠州。捉生都將李霸反，伏誅。</p>
<p class="em2" id="p17"><a class="gg-link" href="#p17" onclick="return changeColor(this);"></a>夏六月，捉生都將張溫叛降于晉。</p>
<p class="em2" id="p18"><a class="gg-link" href="#p18" onclick="return changeColor(this);"></a>秋七月，晉人取相州，張筠奔于京師，安國軍節度使閻寶叛附于晉。</p>
<p class="em2" id="p19"><a class="gg-link" href="#p19" onclick="return changeColor(this);"></a>八月丁酉，太子太保致仕趙光逢為司空兼門下侍郎、同中書門下平章事。</p>
<p class="em2" id="p20"><a class="gg-link" href="#p20" onclick="return changeColor(this);"></a>九月，晉人取滄州，橫海軍節度使戴思遠奔于京師。晉人克貝州，守將張源德死之。<span class="jiazhu">書「死」，得其死也。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>冬十月丁酉，中書侍郎鄭珏同中書門下平章事。</p>
<p class="em2" id="p22"><a class="gg-link" href="#p22" onclick="return changeColor(this);"></a>三年夏四月辛卯，右千牛衞大將軍劉璩使于契丹。</p>
<p class="em2" id="p23"><a class="gg-link" href="#p23" onclick="return changeColor(this);"></a>冬十二月，宣義軍節度使賀瓌為北面行營招討使。己巳，如西都卜郊。晉人取楊劉。</p>
<p class="em2" id="p24"><a class="gg-link" href="#p24" onclick="return changeColor(this);"></a>四年正月，不克郊，己卯，至自西都。</p>
<p class="em2" id="p25"><a class="gg-link" href="#p25" onclick="return changeColor(this);"></a>夏四月己酉，尚書吏部侍郎蕭頃為中書侍郎、同中書門下平章事。己巳，趙光逢罷。</p>
<p class="em2" id="p26"><a class="gg-link" href="#p26" onclick="return changeColor(this);"></a>冬十二月庚子朔，賀瓌殺其將謝彥章、孟審澄、侯溫裕。癸亥，瓌及晉人戰于胡柳，敗績。</p>
<p class="em2" id="p27"><a class="gg-link" href="#p27" onclick="return changeColor(this);"></a>是歲，泰寧軍節度使張守進叛附于晉，亳州團練使劉鄩為兗州安撫制置使以討之。<span class="jiazhu">舊史不書，亡其月日，故書于歲末，為明年克兗州張本。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>五年春正月，晉軍于德勝。<span class="jiazhu">用兵無勝敗不書，此梁、晉得失所繫，故書也。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>秋八月乙未朔，開封尹王瓚為北面行營招討使。</p>
<p class="em2" id="p30"><a class="gg-link" href="#p30" onclick="return changeColor(this);"></a>冬十月，劉鄩克兗州，張守進伏誅。</p>
<p class="em2" id="p31"><a class="gg-link" href="#p31" onclick="return changeColor(this);"></a>十二月，晉人取濮陽。天平軍節度使霍彥威為北面行營招討使。</p>
<p class="em2" id="p32"><a class="gg-link" href="#p32" onclick="return changeColor(this);"></a>六年夏四月己亥，降死罪以下囚。乙巳，尚書左丞李琪為中書侍郎、同中書門下平章事。河中節度使朱友謙襲同州，殺其節度使程全暉，叛附于晉，泰寧軍節度使劉鄩討之。</p>
<p class="em2" id="p33"><a class="gg-link" href="#p33" onclick="return changeColor(this);"></a>秋七月，陳州妖賊毋乙自稱天子。</p>
<p class="em2" id="p34"><a class="gg-link" href="#p34" onclick="return changeColor(this);"></a>九月庚寅，供奉官郎公遠為契丹歡好使。</p>
<p class="em2" id="p35"><a class="gg-link" href="#p35" onclick="return changeColor(this);"></a>冬十月，毋乙伏誅。</p>
<p class="em2" id="p36"><a class="gg-link" href="#p36" onclick="return changeColor(this);"></a>龍德元年春，趙將張文禮殺其君鎔來乞師，不許。<span class="jiazhu">文禮初為鎔養子，號王德明，此書張文禮者，從舊史。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>三月丁亥朔，禁私度僧尼。陳州刺史惠王友能反。</p>
<p class="em2" id="p38"><a class="gg-link" href="#p38" onclick="return changeColor(this);"></a>夏五月丙戌朔，德音改元，降流罪已下囚。</p>
<p class="em2" id="p39"><a class="gg-link" href="#p39" onclick="return changeColor(this);"></a>秋，赦友能，降封房陵侯。天平軍節度使戴思遠為北面行營招討使。</p>
<p class="em2" id="p40"><a class="gg-link" href="#p40" onclick="return changeColor(this);"></a>冬十月，思遠及晉人戰于戚城，敗績。</p>
<p class="em2" id="p41"><a class="gg-link" href="#p41" onclick="return changeColor(this);"></a>二年春正月，思遠襲魏州，取成安。</p>
<p class="em2" id="p42"><a class="gg-link" href="#p42" onclick="return changeColor(this);"></a>秋八月，滑州兵馬留後段凝攻衞州，執其刺史李存儒。戴思遠克淇門、共城、新鄉。</p>
<p class="em2" id="p43"><a class="gg-link" href="#p43" onclick="return changeColor(this);"></a>三年春三月，潞州李繼韜叛于晉，來附。</p>
<p class="em2" id="p44"><a class="gg-link" href="#p44" onclick="return changeColor(this);"></a>夏閏四月，唐人取鄆州。<span class="jiazhu">晉未即位，已自與梁為敵國，至其建號，於梁無所利害，故不書。唐建號而書「唐人」者，因事而見爾。</span></p>
<p class="em2" id="p45"><a class="gg-link" href="#p45" onclick="return changeColor(this);"></a>五月庚申，宣義軍節度使王彥章為北面行營招討使，取德勝南城。</p>
<p class="em2" id="p46"><a class="gg-link" href="#p46" onclick="return changeColor(this);"></a>秋八月，段凝為北面行營招討使。先鋒將康延孝叛降于唐。</p>
<p class="em2" id="p47"><a class="gg-link" href="#p47" onclick="return changeColor(this);"></a>冬十月甲戌，宣義軍節度使王彥章及唐人戰于中都，敗績，死之。<span class="jiazhu">凡官皆不重書，此書者，嫌彥章已罷招討使而與唐戰，蓋罷使而別將兵以戰也。</span>唐人取曹州。盜竊傳國寶奔于唐。戊寅，皇帝崩。<span class="jiazhu">年三十六。</span>梁亡。<span class="jiazhu">書曰「梁亡」，見唐莊宗之立速也。四月，莊宗立，稱唐，十月，梁始亡，見唐不待滅梁而立。</span></p>
</div></body></html>