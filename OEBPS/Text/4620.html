<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新五代史-卷十·漢本紀第十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>漢本紀第十</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>高祖睿文聖武昭肅孝皇帝，姓劉氏，初名知遠，其先沙陀部人也，其後世居于太原。知遠弱不好弄，嚴重寡言，面紫色，目多白睛，凜如也。</p>
<p class="em2" id="p1"><a class="gg-link" href="#p1" onclick="return changeColor(this);"></a>與晉高祖俱事明宗為偏將，明宗及梁人戰德勝，晉高祖馬甲斷，梁兵幾及，知遠以所乘馬授之，復取高祖馬殿而還，高祖德之。高祖留守北京，知遠為押衙。</p>
<p class="em2" id="p2"><a class="gg-link" href="#p2" onclick="return changeColor(this);"></a>潞王從珂反，愍帝出奔，高祖自鎮州朝京師，遇愍帝于衞州，止傳舍，知遠遣勇士石敢袖鐵槌侍高祖以虞變。高祖與愍帝議事未決，左右欲兵之，知遠擁高祖入室，敢與左右格鬬而死，知遠即率兵盡殺愍帝左右，留帝傳舍而去。</p>
<p class="em2" id="p3"><a class="gg-link" href="#p3" onclick="return changeColor(this);"></a>廢帝入立，高祖復鎮河東，已而有隙，高祖將舉兵，知遠與桑維翰密為高祖謀畫，贊成之。高祖即位於太原，以知遠為侍衞親軍都虞候，領保義軍節度使。契丹耶律德光送高祖至潞州，臨決，指知遠曰：「此都軍甚操剌，<span class="jiazhu">世俗謂勇猛為「操剌」，錄其本語。</span>無大故勿棄之。」</p>
<p class="em2" id="p4"><a class="gg-link" href="#p4" onclick="return changeColor(this);"></a>天福二年，遷侍衞馬步軍都指揮使，領忠武軍節度使。已而以杜重威代知遠領忠武，徙知遠領歸德，知遠恥與重威同制，杜門不出。高祖怒，欲罷其兵職，宰相趙瑩以為不可，高祖乃遣端明殿學士和凝就第宣諭，知遠乃受命。五年，徙鄴都留守。九月，朝京師，高祖幸其第。六年，拜河東節度使、北京留守。七年，高祖崩。</p>
<p class="em2" id="p5"><a class="gg-link" href="#p5" onclick="return changeColor(this);"></a>知遠從高祖起太原，有佐命功，自出帝立，與契丹絕盟，用兵北方，常疑知遠勳位已高，幸晉多故而有異志，每優尊之。拜中書令，封太原王、幽州道行營招討使，又拜北面行營都統。開運二年四月，封北平王，三年五月，加守太尉，然王未嘗出兵。契丹寇澶州，別遣偉王攻鴈門，敗之于秀容。八月，殺吐渾白承福等族，取其貲鉅萬，良馬數千。</p>
<p class="em2" id="p6"><a class="gg-link" href="#p6" onclick="return changeColor(this);"></a>四年，契丹犯京師，出帝北遷，王遣牙將王峻奉表契丹，耶律德光呼之為兒，賜以木柺，虜法貴之如中國几杖，非優大臣不可得。峻持柺歸，虜人望之皆避道。峻還，為王言契丹必不能有中國，乃議建國。</p>
<p class="em2" id="p7"><a class="gg-link" href="#p7" onclick="return changeColor(this);"></a>二月戊辰，河東行軍司馬張彥威等上牋勸進。辛未，皇帝即位，稱天福十二年。<span class="jiazhu">天福，晉高祖年號也。天福止八年改元開運，至此四年矣。漢雖建國，而未有國號，又稱晉年號，捨開運而追續天福為十二年，初無義理，但書其實爾。</span>磁州賊首梁暉取相州來歸。<span class="jiazhu">變來降曰「來歸」，哀斯人也。是時天下無主，得其主則往歸之，與乎叛于彼而來於此者異矣。漢高祖非有德之君，惶惶斯人之無所歸者，猶得而歸也，故曰「歸」。</span>武節都指揮使史弘肇取代州，殺其刺史王暉。晉州將藥可儔殺其守將駱從朗及括錢使、諫議大夫趙熙來歸。辛巳，陝州留後趙暉、潞州留後王守恩來歸。</p>
<p class="em2" id="p8"><a class="gg-link" href="#p8" onclick="return changeColor(this);"></a>三月丙戌朔，蠲河東雜稅。辛卯，延州軍亂，逐其節度使周密。壬辰，丹州指揮使高彥詢以其州來歸。壬寅，契丹遯，<span class="jiazhu">聞漢起太原，畏而去，故與自去異其文，「遯」者，退避之稱。</span>以其將蕭翰為宣武軍節度使守汴州。</p>
<p class="em2" id="p9"><a class="gg-link" href="#p9" onclick="return changeColor(this);"></a>夏四月己未，右都押衙楊邠為樞密使，蕃漢兵馬都孔目官郭威權樞密副使。契丹陷相州，殺梁暉。癸亥，立魏國夫人李氏為皇后。甲子，河東節度判官蘇逢吉、觀察推官蘇禹珪為中書侍郎、同中書門下平章事。乙丑，侍衞親軍步軍都指揮使史弘肇取潞州。戊辰，奉國指揮使武行德以河陽來歸。史弘肇取澤州。丙子，契丹耶律德光卒于欒城，契丹入于鎮州。</p>
<p class="em2" id="p10"><a class="gg-link" href="#p10" onclick="return changeColor(this);"></a>五月甲午，太原尹劉崇為北京留守。丙申，如東京。蕭翰遯歸于契丹，以郇國公李從益知南朝軍國事。戊申，次絳州，刺史李從朗來歸。</p>
<p class="em2" id="p11"><a class="gg-link" href="#p11" onclick="return changeColor(this);"></a>六月丙辰，次河陽，<span class="jiaozhusup">「河陽」，薛史卷一００、通鑑卷二八七作「洛陽」。</span>殺李從益及其母于京師。甲子，至自太原。戊辰，改國號漢，<span class="jiazhu">高祖初建國無國號，蓋其制詔皆無明文，故闕不書。然稱天福十二年，則國仍號晉可知，但無明據，故慎於所疑爾。此書「改國號漢」，則未改之前宜有所稱，此可以推知也。</span>赦罪人、蠲民稅。于闐遣使者來。</p>
<p class="em2" id="p12"><a class="gg-link" href="#p12" onclick="return changeColor(this);"></a>是夏，劉昫薨。</p>
<p class="em2" id="p13"><a class="gg-link" href="#p13" onclick="return changeColor(this);"></a>秋閏七月乙丑，禁造契丹服器。天雄軍節度使杜重威反，<span class="jiazhu">杜重威於晉出帝時避出帝名去「重」，至漢而復之。</span>天平軍節度使高行周為鄴都行營都部署以討之。庚辰，追尊祖考為皇帝，妣為皇后：高祖湍謚曰明元，廟號文祖，祖妣李氏謚曰明貞；曾祖昂謚曰恭僖，廟號德祖，祖妣楊氏謚曰恭惠；祖僎謚曰昭憲，廟號翼祖，祖妣李氏謚曰昭穆；考琠謚曰章聖，廟號顯祖，妣安氏謚曰章懿。以漢高皇帝為高祖，光武皇帝為世祖，皆不祧。</p>
<p class="em2" id="p14"><a class="gg-link" href="#p14" onclick="return changeColor(this);"></a>八月，護聖指揮使白再榮逐契丹，以鎮州來歸。丙申，安國軍節度使薛懷讓殺契丹之將劉鐸，入于邢州。</p>
<p class="em2" id="p15"><a class="gg-link" href="#p15" onclick="return changeColor(this);"></a>九月甲戌，吏部尚書竇貞固守司空兼門下侍郎，翰林學士，中書舍人李濤為中書侍郎：同中書門下平章事。庚辰，北征。</p>
<p class="em2" id="p16"><a class="gg-link" href="#p16" onclick="return changeColor(this);"></a>冬十月甲申，次韋城，赦河北。</p>
<p class="em2" id="p17"><a class="gg-link" href="#p17" onclick="return changeColor(this);"></a>十一月壬申，杜重威降。</p>
<p class="em2" id="p18"><a class="gg-link" href="#p18" onclick="return changeColor(this);"></a>十二月癸巳，至自鄴都。</p>
<p class="em2" id="p19"><a class="gg-link" href="#p19" onclick="return changeColor(this);"></a>乾祐元年春正月乙卯，大赦，改元。己未，更名暠。丁丑，皇帝崩于萬歲殿。<span class="jiazhu">年五十四。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>隱帝，高祖第二子承祐也。高祖即位，拜右衞上將軍、大內都點檢。魏王承訓長而賢。高祖愛之，方屬以為嗣，承訓薨，高祖不豫，悲哀疾劇，乃以承祐屬諸將相。宰相蘇逢吉曰：「皇子承祐未封王，請亟封之。」未及封而高祖崩，祕不發喪，殺杜重威。</p>
<p class="em2" id="p21"><a class="gg-link" href="#p21" onclick="return changeColor(this);"></a>乾祐元年二月辛巳，封承祐周王。是日，皇帝即位于柩前。壬辰，右衞大將軍、鳳翔巡檢使王景崇及蜀人戰于大散關，敗之。癸巳，大赦。</p>
<p class="em2" id="p22"><a class="gg-link" href="#p22" onclick="return changeColor(this);"></a>三月壬戌，竇貞固為大行皇帝山陵使，吏部侍郎段希堯為副，太常卿張昭為禮儀使，兵部侍郎盧價為鹵簿使，御史中丞邊蔚為儀仗使。丁丑，李濤罷。護國軍節度使李守貞反，陷潼關。</p>
<p class="em2" id="p23"><a class="gg-link" href="#p23" onclick="return changeColor(this);"></a>夏四月辛巳，陝州兵馬都監王玉克潼關。壬午，永興軍將趙思綰叛附于李守貞，客省使王峻帥師屯于關西。<span class="jiazhu">峻不命為將，又不令討賊，但令以兵實關西，下文乃見命將。</span>楊邠為中書侍郎兼吏部尚書、同中書門下平章事，郭威為樞密使，鎮寧軍節度使郭從義為永興軍兵馬都部署。戊子，保義軍節度使白文珂為河中兵馬都部署。河決原武。</p>
<p class="em2" id="p24"><a class="gg-link" href="#p24" onclick="return changeColor(this);"></a>五月己未，回鶻遣使者來。乙亥，魏州內黃民武進妻一產三男子。河決滑州魚池。旱，蝗。</p>
<p class="em2" id="p25"><a class="gg-link" href="#p25" onclick="return changeColor(this);"></a>秋七月戊申朔，彰德軍節度使王繼弘殺其判官張易。鸜鵒食蝗。丙辰，禁捕鸜鵒。庚申，郭威同中書門下平章事。癸亥，契丹鄚州刺史王彥徽來奔。庚午，殺成德軍副使張鵬。乙亥，王景崇叛附于李守貞。</p>
<p class="em2" id="p26"><a class="gg-link" href="#p26" onclick="return changeColor(this);"></a>八月壬午，郭威討李守貞。</p>
<p class="em2" id="p27"><a class="gg-link" href="#p27" onclick="return changeColor(this);"></a>九月，西面行營都虞候尚弘遷及趙思綰戰，敗績。</p>
<p class="em2" id="p28"><a class="gg-link" href="#p28" onclick="return changeColor(this);"></a>冬十月甲申，吐蕃使斯漫篤藺氈藥斯來。</p>
<p class="em2" id="p29"><a class="gg-link" href="#p29" onclick="return changeColor(this);"></a>十一月甲寅，殺太子太傅李崧，滅其族。壬申，葬睿文聖武昭肅孝皇帝于睿陵。<span class="jiazhu">在河南告成縣。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>十二月己卯，彰武軍節度使高允權殺太子太師致仕劉景巖。</p>
<p class="em2" id="p31"><a class="gg-link" href="#p31" onclick="return changeColor(this);"></a>二年<span class="jiazhu">隱帝即位至此，宜改元而不改元，具周顯德二年注。而帝名承祐，年名乾祐，舉國臣民共稱而不改避，當時莫大之失，本紀無譏者，但書其實，後世自見也。</span>春正月乙巳朔，赦囚。</p>
<p class="em2" id="p32"><a class="gg-link" href="#p32" onclick="return changeColor(this);"></a>二月丙子，蠲民紐配租。</p>
<p class="em2" id="p33"><a class="gg-link" href="#p33" onclick="return changeColor(this);"></a>夏五月，李守貞之將周光遜降。乙丑，趙思綰降。</p>
<p class="em2" id="p34"><a class="gg-link" href="#p34" onclick="return changeColor(this);"></a>六月辛卯，回鶻首領楊彥珣來。西涼府遣使者來。蝗。</p>
<p class="em2" id="p35"><a class="gg-link" href="#p35" onclick="return changeColor(this);"></a>秋七月丁巳，郭威殺華州留後趙思綰于京兆。甲子，克河中。<span class="jiazhu">守貞自焚死，故不書伏誅。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>八月，郭從義殺前永興巡檢喬守溫。丙戌，郭威使來獻俘。</p>
<p class="em2" id="p37"><a class="gg-link" href="#p37" onclick="return changeColor(this);"></a>冬十月，契丹寇趙、魏，羣臣進添都馬。契丹陷內丘。己丑，郭威及宣徽南院使王峻伐契丹。</p>
<p class="em2" id="p38"><a class="gg-link" href="#p38" onclick="return changeColor(this);"></a>十一月，契丹遯。</p>
<p class="em2" id="p39"><a class="gg-link" href="#p39" onclick="return changeColor(this);"></a>三年春正月，西面行營都部署趙暉克鳳翔。<span class="jiazhu">景崇自焚死，故不書伏誅。</span>丙午，郭威進添都馬。壬子，趙暉獻馘俘。</p>
<p class="em2" id="p40"><a class="gg-link" href="#p40" onclick="return changeColor(this);"></a>二月甲戌，旌表潁州汝陰民麴溫門閭。</p>
<p class="em2" id="p41"><a class="gg-link" href="#p41" onclick="return changeColor(this);"></a>三月己酉，寒食，望祭于南御園。</p>
<p class="em2" id="p42"><a class="gg-link" href="#p42" onclick="return changeColor(this);"></a>夏四月壬午，郭威以樞密使為天雄軍節度。</p>
<p class="em2" id="p43"><a class="gg-link" href="#p43" onclick="return changeColor(this);"></a>六月癸卯，河決原武。</p>
<p class="em2" id="p44"><a class="gg-link" href="#p44" onclick="return changeColor(this);"></a>秋八月，達靼來附。</p>
<p class="em2" id="p45"><a class="gg-link" href="#p45" onclick="return changeColor(this);"></a>冬十一月丙子，殺楊邠及侍衞親軍都指揮使史弘肇、三司使王章，皆滅其族。郭威反。庚辰，義成軍節度使宋延渥叛附于威。壬午，威犯封丘，泰寧軍節度使慕容彥超軍于七里店。癸未，勞軍于北郊。甲申，勞軍于劉子陂。慕容彥超及郭威戰，敗績，開封尹侯益叛降于威。郭允明反。乙酉，皇帝崩，<span class="jiazhu">年二十。周廣順元年葬之許州陽翟縣，號潁陵，為賊所葬，故不書。</span>蘇逢吉自殺。漢亡。<span class="jiazhu">自隱帝崩後四十二日，周太祖始即位，而斷自帝崩書「漢亡」者，見帝而漢崩亡矣。其太后臨朝，湘陰公嗣立，皆周所假託，非誠實，所以破其姦，故書曰「漢亡」，見周之立遲也，遲而難於自立，則猶有自媿之心焉。</span></p>
<p class="em2" id="p46"><a class="gg-link" href="#p46" onclick="return changeColor(this);"></a>嗚呼！人君即位稱元年，常事爾，古不以為重也。孔子未修春秋，其前固已如此，雖暴君昏主，妄庸之史，其記事先後遠近，莫不以歲月一二數之，乃理之自然也。其謂一為元，亦未嘗有法，蓋古人之語爾。<span class="jiazhu">古謂歲之一月，亦不云一，而曰正月。國語言六呂曰元間大呂，周易列六爻曰初九。大抵古人言數多不云一，不獨謂年為元也。</span>及後世曲學之士，始謂孔子書「元年」為春秋大法，遂以改元為重事。</p>
<p class="em2" id="p47"><a class="gg-link" href="#p47" onclick="return changeColor(this);"></a>自漢以後，又名年以建元，而正偽紛雜，稱號遂多，不勝其紀也。五代，亂世也，其事無法而不合於理者多矣，皆不足道也。至其年號乖錯以惑後世，則不可以不明。梁太祖以乾化二年遇弒，明年，末帝已誅友珪，黜其鳳曆之號，復稱乾化三年，尚為有說。至漢高祖建國，黜晉出帝開運四年，復稱天福十二年者，何哉？蓋以其愛憎之私爾。方出帝時，漢高祖居太原，常憤憤下視晉，而晉亦陽優禮之，幸而未見其隙。及契丹滅晉，漢未嘗有赴難之意。出帝已北遷，方陽以兵聲言追之，至土門而還。及其即位改元，而黜開運之號，則其用心可知矣。蓋其於出帝無復君臣之義，而幸禍以為利者，其素志也，可勝歎哉！夫所謂有諸中必形於外者，其見於是乎！</p>
</div></body></html>