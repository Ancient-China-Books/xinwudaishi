<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新五代史-五代史記序</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>五代史記序</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>孟子曰：三代之得天下也以仁，其失天下也以不仁。自生民以來，一治一亂，旋相消長，未有去仁而興、積仁而亡者。甚哉！五代不仁之極也，其禍敗之復，殄滅剥喪之威，亦其效耳。夫國之所以存者，以有民；民之所以生者，以有君。方是時，上之人以慘烈自任，刑戮相髙，兵革不休，夷滅構禍，置君猶易吏，變國若𫝊舍，生民膏血塗草野，骸骼暴原隰，君民相眎如髦蠻草木，幾何其不胥爲夷也？逮皇天悔禍，真人出寧，易暴以仁，轉禍以徳，民咸保其首領，收其族屬，各正性命，豈非天邪？方夷夏相蹂，兵連亂結，非無忠良豪傑之士竭謀殫智，以緩民之死，乃堙沒而無聞矣。否閉極而泰道升，聖人作而萬物覩，指揮中原，兵不頓刃，向之滔天巨猾，揺毒煽禍以害斯人者，蹈鼎鑊斧鑕之不暇，豈非人邪？天與人相為表裏，和同於無間。聖人知天之所助、人之所歸、國之所恃以爲固者，仁而已，非特三代然也。堯舜之盛，漢唐之興，秦隋之失，魏晉之亡，南北之亂，莫不由此也。五代距今百有餘年，故老遺俗，往往垂絶，無能道説者。史官秉筆之士，或文采不足以耀無窮，道學不足以繼述作，使五十有餘年間，廢興存亡之迹、姦臣賊子之罪、忠臣義士之節，不𫝊於後世，來者無所攷焉。惟廬陵歐陽公，慨然以自任，葢潛心累年而後成書，其事迹實録，詳於舊記；而褒貶義例，仰師春秋，由遷固而來，未之有也。至於論朋黨宦女，忠孝兩全，義子降服，豈小補哉！豈小補哉！</p>
<p class="shuming" id="p1"><a class="gg-link" href="#p1" onclick="return changeColor(this);"></a>建安陳師錫</p>
</div></body></html>