<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新五代史-卷六·唐本紀第六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>唐本紀第六</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>明宗聖德和武欽孝皇帝，世本夷狄，無姓氏。父霓，為鴈門部將，生子邈佶烈，以騎射事太祖，為人質厚寡言，執事恭謹，太祖養以為子，賜名嗣源。</p>
<p class="em2" id="p1"><a class="gg-link" href="#p1" onclick="return changeColor(this);"></a>梁攻兗、鄆，朱宣、朱瑾來乞師，太祖遣李存信將兵三萬救之。存信留莘縣不進，使嗣源別以兵三千先擊梁兵，梁兵解去。存信留莘縣久之，為羅弘信所襲，存信敗走，嗣源獨殿而還，太祖以嗣源所將騎五百號「橫衝都」。</p>
<p class="em2" id="p2"><a class="gg-link" href="#p2" onclick="return changeColor(this);"></a>光化三年，李嗣昭攻梁邢、洺，出青山，遇葛從周兵，嗣昭大敗走，梁兵追之。嗣源從間道後至，謂嗣昭曰：「為公一戰。」乃解鞍礪鏃，憑高為陣，左右指畫，梁追兵望之莫測。嗣源急呼曰：「吾取葛公，士卒可無動！」乃馳騎犯之，出入奮擊，嗣昭繼進，梁兵解去。嗣源身中四矢，太祖解衣賜藥以勞之，由是李橫衝名重四方。</p>
<p class="em2" id="p3"><a class="gg-link" href="#p3" onclick="return changeColor(this);"></a>梁、晉相拒于柏鄉，梁龍驤軍以赤、白馬為兩陣，旗幟鎧仗皆如馬色，晉兵望之皆懼。莊宗舉鍾以飲嗣源曰：「卿望梁家赤、白馬懼乎？雖吾亦怯也。」嗣源笑曰：「有其表爾，翌日歸吾廄也。」莊宗大喜曰：「卿當以氣吞之。」因引鍾飲釂，奮檛馳騎，犯其白馬，挾二裨將而還。梁兵敗，以功拜代州刺史。</p>
<p class="em2" id="p4"><a class="gg-link" href="#p4" onclick="return changeColor(this);"></a>莊宗攻劉守光，嗣源及李嗣昭將兵三萬別出飛狐，定山後，取武、媯、儒三州。莊宗已平魏州，因徇下磁、相，拜相州刺史、昭德軍節度使。久之，徙鎮安國。契丹攻幽州，莊宗遣嗣源與閻寶等擊走之。</p>
<p class="em2" id="p5"><a class="gg-link" href="#p5" onclick="return changeColor(this);"></a>同光元年，徙鎮橫海。是時，梁、唐相拒于河上，李繼韜以潞州叛降梁，莊宗有憂色，召嗣源帳中，謂曰：「繼韜以上黨降梁，而梁方急攻澤州，吾出不意襲鄆州，以斷梁右臂，可乎？」嗣源對曰：「夾河之兵久矣，苟非出奇，則大計不決，臣請獨當之。」乃以步騎五千涉濟，至鄆州，鄆人無備，遂襲破之，即拜天平軍節度使、蕃漢馬步軍副都總管。</p>
<p class="em2" id="p6"><a class="gg-link" href="#p6" onclick="return changeColor(this);"></a>梁軍攻破德勝南柵，莊宗退保楊劉，王彥章急攻鄆州，莊宗悉軍救之，嗣源為前鋒擊梁軍，追至中都，擒彥章及梁監軍張漢傑。</p>
<p class="em2" id="p7"><a class="gg-link" href="#p7" onclick="return changeColor(this);"></a>彥章雖敗，而段凝悉將梁兵屯河上，莊宗未知所嚮，諸將多言乘勝以取青、齊，嗣源曰：「彥章之敗，凝猶未知，使其聞之，遲疑定計，亦須三日。縱使料吾所向，亟發救兵，必渡黎陽，數萬之眾。舟楫非一日具也。此去汴州，不數百里，前無險阻，方陣而行，信宿可至，汴州已破，段凝豈足顧哉！」而郭崇韜亦勸莊宗入汴，莊宗以為然，遣嗣源以千騎先至汴州，攻封丘門，王瓚開門降。莊宗後至，見嗣源大喜，手攬其衣，以頭觸之曰：「天下與爾共之。」拜中書令。</p>
<p class="em2" id="p8"><a class="gg-link" href="#p8" onclick="return changeColor(this);"></a>二年，莊宗祀天南郊，賜以鐵券。五月，破楊立于潞州。六月，徙鎮宣武，兼蕃漢內外馬步軍總管。冬，契丹侵漁陽，嗣源敗之于涿州。</p>
<p class="em2" id="p9"><a class="gg-link" href="#p9" onclick="return changeColor(this);"></a>三年，徙鎮成德。莊宗幸鄴，請朝行在，不許。貞簡太后疾，請入省，又不許。太后崩，請赴山陵，許之，而契丹侵邊，乃止。十二月，遂朝于洛陽。</p>
<p class="em2" id="p10"><a class="gg-link" href="#p10" onclick="return changeColor(this);"></a>天成元年，<span class="jiazhu">實同光四年，而書「天成元年」者，大赦改元文見下可知。莊宗本紀自書「同光四年」，各從其所稱，既曰改元，不嫌二號也。</span>郭崇韜、朱友謙皆以讒死，嗣源以名位高，亦見疑忌。趙在禮反於魏，大臣皆請遣嗣源討賊，莊宗不許，羣臣屢請，莊宗不得已，遣之。</p>
<p class="em2" id="p11"><a class="gg-link" href="#p11" onclick="return changeColor(this);"></a>三月壬子，嗣源至魏，屯御河南，在禮登樓謝罪。甲寅，軍變，嗣源入于魏，與在禮合，夕出，止魏縣。丁巳，以其兵南，遣石敬瑭將三百騎為先鋒。嗣源行過鉅鹿，掠小坊馬二千匹以益軍。壬申，入汴州。</p>
<p class="em2" id="p12"><a class="gg-link" href="#p12" onclick="return changeColor(this);"></a>四月丁亥，莊宗崩。己丑，入洛陽。甲午，監國，朝羣臣于興聖宮。乙未，中門使安重誨為樞密使。殺元行欽及租庸使孔謙。壬寅，左驍衞大將軍孔循為樞密使。丙午，始奠于西宮，<span class="jiazhu">曰「始奠」，見其緩也。自己丑入洛，至此二十日矣。</span>皇帝即位于柩前，<span class="jiazhu">柩前即位，嗣君之禮也。反逆之臣自立，而用嗣君之禮，書從其實而不變文者，蓋先已書反，正其罪矣。此書其實者，見其猶有自愧之心，而欲逃大惡之名也。</span>易斬縗以衮冕。<span class="jiazhu">既用嗣君之禮矣，遽釋縗而服冕，故書以見其情詐。</span>壬子，魏王繼岌薨。<span class="jiazhu">諸王薨不書，此書者，見明宗舉兵實反，會從謙弒逆，遂託赴難為名。及即位時，莊宗元子猶在，則其辭屈矣。</span>甲寅，大赦，改元。渤海國王大諲譔使大陳林來。是月，張居翰罷。</p>
<p class="em2" id="p13"><a class="gg-link" href="#p13" onclick="return changeColor(this);"></a>五月丙辰朔，太子賓客鄭珏工部尚書任圜為中書侍郎：同中書門下平章事。戊辰，趙在禮為義成軍節度使。<span class="jiazhu">在禮始亂宜誅，而明宗因之以反，命以方鎮，報其功也，故書。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>六月丁酉，汴州控鶴軍亂，指揮使張諫殺其權知州事高逖。己亥，諫伏誅。</p>
<p class="em2" id="p15"><a class="gg-link" href="#p15" onclick="return changeColor(this);"></a>秋七月庚申，安重誨殺殿直馬延于御史臺門。<span class="jiazhu">御史臺所以糾百官之不法，殺人于臺門，惡其甚。</span>契丹使梅老述骨來，渤海使大昭佐來。己卯，貶豆盧革為辰州刺史，韋說敍州刺史。甲申，流革于陵州，說于合州。</p>
<p class="em2" id="p16"><a class="gg-link" href="#p16" onclick="return changeColor(this);"></a>八月乙酉朔，陝州硤石縣民高存妻一產三男子。丁酉，以象笏三十二賜百官之無笏者。<span class="jiazhu">是時朝廷衰弱之甚，故書。</span>閱稼于冷泉宮。己亥，契丹犯邊。丁未，平盧軍節度使霍彥威殺其登州刺史王公儼。甲寅，醫官張志忠為太原少尹。</p>
<p class="em2" id="p17"><a class="gg-link" href="#p17" onclick="return changeColor(this);"></a>九月己未，幸至德宮及袁建豐第。</p>
<p class="em2" id="p18"><a class="gg-link" href="#p18" onclick="return changeColor(this);"></a>冬十月丁亥，雲南山後兩林百蠻都鬼主、右武衞大將軍李卑晚使大鬼主傅能何華來。辛丑，契丹使沒骨餒來告阿保機哀，廢朝三日。旱，辛亥雨。</p>
<p class="em2" id="p19"><a class="gg-link" href="#p19" onclick="return changeColor(this);"></a>二年春正月癸丑朔，更名亶。癸亥，端明殿學士兵部侍郎馮道、太常卿崔協為中書侍郎：同中書門下平章事。</p>
<p class="em2" id="p20"><a class="gg-link" href="#p20" onclick="return changeColor(this);"></a>二月壬午朔，新羅使張芬來。西川節度使孟知祥殺其兵馬都監李嚴。丙申，赦京師囚。郭從謙為景州刺史，既而殺之。<span class="jiazhu">從謙弒君，不討而命以官，故書。與在禮同罪宜誅，而書「殺」者，明宗亦同罪，不得行誅，故以兩相殺書之。</span>戊戌，山南東道節度使劉訓為南面招討使，以伐荊南。<span class="jiazhu">是時，荊南自絕於中國而附吳，不足以有罪，不書討而書「伐」，見非內臣，不責其叛。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>三月壬子朔，幸會節園，羣臣買宴。<span class="jiazhu">遊幸若不過度，則小事也，皆不書。惟莊宗及晉出帝之世則書者，著其過度耳。明宗於五代為勤儉之君，遊幸無過度，此書以著買宴，見君臣之失矣。</span>盧臺亂，殺其將烏震。新羅使林彥來。</p>
<p class="em2" id="p22"><a class="gg-link" href="#p22" onclick="return changeColor(this);"></a>夏四月庚寅，盧臺軍將龍晊等伏誅。</p>
<p class="em2" id="p23"><a class="gg-link" href="#p23" onclick="return changeColor(this);"></a>六月丙戌，任圜罷。庚子，幸白司馬坡，祭突厥神。<span class="jiazhu">夷狄之事也。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>秋七月甲子，隨州刺史西方鄴取夔、忠、萬州。癸酉，殺豆盧革、韋說。</p>
<p class="em2" id="p25"><a class="gg-link" href="#p25" onclick="return changeColor(this);"></a>八月乙酉，牂牁使宋朝化及昆明使者來。</p>
<p class="em2" id="p26"><a class="gg-link" href="#p26" onclick="return changeColor(this);"></a>九月庚午，党項使如連山來。壬申，契丹使梅老來。</p>
<p class="em2" id="p27"><a class="gg-link" href="#p27" onclick="return changeColor(this);"></a>冬十月乙酉，如汴州。宣武軍節度使朱守殷反，馬步軍都指揮使馬彥超死之。己丑，守殷自殺。<span class="jiazhu">不書克汴州者，天子自以兵討，未嘗攻戰，直入其城也。佗「自殺」不書，為書克州；此不書克州，故書「自殺」。</span>乙未，殺太子少保致仕任圜。<span class="jiazhu">實安重誨矯詔殺之，不書重誨殺者，明宗知而不責，又下詔書誣圜以罪，故以明宗自殺書之。</span>辛丑，德音釋繫囚，是月，傳箭于霍彥威。<span class="jiazhu">夷狄之事也。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>十一月乙亥，契丹使梅老來。</p>
<p class="em2" id="p29"><a class="gg-link" href="#p29" onclick="return changeColor(this);"></a>十二月己丑，回鶻西界吐蕃遣使者來。甲辰，畋于東郊。丙午，追尊祖考為皇帝，妣為皇后：高祖聿謚曰孝恭，廟號惠祖，祖妣劉氏謚曰孝恭昭；曾祖敖謚曰孝質，廟號毅祖，祖妣張氏謚曰孝質順；祖琰謚曰孝靖，廟號烈祖，祖妣何氏謚曰孝靖穆；考謚曰孝成，廟號德祖，妣劉氏謚曰孝成懿。立廟于應州。</p>
<p class="em2" id="p30"><a class="gg-link" href="#p30" onclick="return changeColor(this);"></a>三年春正月丁巳，契丹陷平州。</p>
<p class="em2" id="p31"><a class="gg-link" href="#p31" onclick="return changeColor(this);"></a>二月辛巳，吐渾都督李紹虜來。<span class="jiaozhusup">本史卷七四四夷附錄載：吐渾有首領白承福，唐莊宗為置寧朔、奉化兩府，使為都督，賜姓名為李紹魯。薛史卷三九唐明宗紀亦云「以吐渾寧朔、奉化兩府都知兵馬使李紹魯為吐渾寧朔府都督」。當即此人。</span>乙未，孔循罷。戊戌，回鶻使李阿山來。</p>
<p class="em2" id="p32"><a class="gg-link" href="#p32" onclick="return changeColor(this);"></a>三月丁未朔，御札求直言。己未，鄭珏罷。癸亥，成德軍節度使王建立為尚書右僕射、同中書門下平章事。西方鄴克歸州。戊辰，宣徽南院使范延光為樞密使。</p>
<p class="em2" id="p33"><a class="gg-link" href="#p33" onclick="return changeColor(this);"></a>夏四月戊寅，延光罷。乙酉，達靼遣使者來。義武軍節度使王都反。壬寅，歸德軍節度使王晏球為北面行營招討使。</p>
<p class="em2" id="p34"><a class="gg-link" href="#p34" onclick="return changeColor(this);"></a>五月，契丹禿餒入于定州。辛酉，右衞上將軍趙敬怡為樞密使。封回鶻可汗王仁裕為順化可汗。</p>
<p class="em2" id="p35"><a class="gg-link" href="#p35" onclick="return changeColor(this);"></a>秋七月己未，殺齊州防禦使曹廷隱。</p>
<p class="em2" id="p36"><a class="gg-link" href="#p36" onclick="return changeColor(this);"></a>八月，盧龍軍節度使趙德鈞執契丹首領愓隱赫邈。慶州防禦使竇廷琬反。</p>
<p class="em2" id="p37"><a class="gg-link" href="#p37" onclick="return changeColor(this);"></a>冬十月，靜難軍節度使李敬周討之。丁巳，突厥使張慕晉來。</p>
<p class="em2" id="p38"><a class="gg-link" href="#p38" onclick="return changeColor(this);"></a>十一月壬午，吐渾使念九來。甲午，王建立罷。</p>
<p class="em2" id="p39"><a class="gg-link" href="#p39" onclick="return changeColor(this);"></a>十二月，李敬周克慶州，竇廷琬伏誅。辛亥，幸康義誠第。</p>
<p class="em2" id="p40"><a class="gg-link" href="#p40" onclick="return changeColor(this);"></a>四年春正月壬辰，回鶻使掣撥都督來。</p>
<p class="em2" id="p41"><a class="gg-link" href="#p41" onclick="return changeColor(this);"></a>二月癸卯，王晏球克定州。<span class="jiazhu">王都自焚，故不書伏誅。</span>辛酉，晏球獻馘俘。趙敬怡薨。丁卯，崔協薨。庚午，至自汴州。</p>
<p class="em2" id="p42"><a class="gg-link" href="#p42" onclick="return changeColor(this);"></a>三月丙戌，殺姪從璨。</p>
<p class="em2" id="p43"><a class="gg-link" href="#p43" onclick="return changeColor(this);"></a>夏四月，契丹寇雲州。癸丑，契丹使撩括梅里來求禿餒，殺之。甲寅，端明殿學士、尚書兵部侍郎趙鳳為門下侍郎兼工部尚書、同中書門下平章事。</p>
<p class="em2" id="p44"><a class="gg-link" href="#p44" onclick="return changeColor(this);"></a>五月己巳，朝羣臣，賀朔。<span class="jiazhu">不曰視朝，而曰「賀朔」，著非禮。視朝常事，自不書爾。五月賀朔，出於道家之說，自唐以來用之，書之見亂世舉非禮之不急者。此禮其後屢行，皆不復書者，與入閤同。</span>乙酉，追謚少帝曰昭宣光烈孝皇帝。契丹寇雲州。</p>
<p class="em2" id="p45"><a class="gg-link" href="#p45" onclick="return changeColor(this);"></a>秋七月壬申，殺右金吾衞上將軍毛璋。</p>
<p class="em2" id="p46"><a class="gg-link" href="#p46" onclick="return changeColor(this);"></a>八月乙巳，黑水使骨至來。丁未，吐渾首領念公山來。乙卯，党項折遇明來，己未，高麗王建使張彬來。</p>
<p class="em2" id="p47"><a class="gg-link" href="#p47" onclick="return changeColor(this);"></a>九月癸巳，殺供奉官烏昭遇。</p>
<p class="em2" id="p48"><a class="gg-link" href="#p48" onclick="return changeColor(this);"></a>冬十二月辛丑，殺西平縣令李商。</p>
<p class="em2" id="p49"><a class="gg-link" href="#p49" onclick="return changeColor(this);"></a>長興元年春正月丁卯，閱馬于苑。辛卯，宣徽南院使朱弘昭為大內留守。</p>
<p class="em2" id="p50"><a class="gg-link" href="#p50" onclick="return changeColor(this);"></a>二月，戊戌，黑水兀兒遣使者來。乙巳，天雄軍節度使石敬瑭為御營使。癸丑，朝獻于太微宮。甲寅，享于太廟。乙卯，有事于南郊，大赦，改元。</p>
<p class="em2" id="p51"><a class="gg-link" href="#p51" onclick="return changeColor(this);"></a>三月庚寅，立淑妃曹氏為皇后。</p>
<p class="em2" id="p52"><a class="gg-link" href="#p52" onclick="return changeColor(this);"></a>夏四月戊戌，安重誨使河中衙內指揮使楊彥溫逐其節度使從珂。壬寅，西京留守索自通、侍衞步軍指揮使藥彥稠討之。辛亥，自通執彥溫殺之。<span class="jiazhu">彥溫雖有罪，有命獲而勿殺，自通擅殺之，故不書「誅」而書「殺」。</span>戊午，羣臣上尊號曰聖明神武文德恭孝皇帝。辛酉，吐蕃首領于撥葛來。</p>
<p class="em2" id="p53"><a class="gg-link" href="#p53" onclick="return changeColor(this);"></a>五月丁丑，回鶻使孽栗祖來。庚辰，回鶻使安黑連來。</p>
<p class="em2" id="p54"><a class="gg-link" href="#p54" onclick="return changeColor(this);"></a>秋七月壬午，訪莊宗子孫瘞所。<span class="jiazhu">莊宗子孫而不知瘞所，見明宗舉兵不順，禍害所罹者可哀也。於此始求之，見事緩而無恩也。</span></p>
<p class="em2" id="p55"><a class="gg-link" href="#p55" onclick="return changeColor(this);"></a>八月乙未，忠武軍節度使張延朗為三司使。<span class="jiazhu">三司使始於此，而今遂因之。</span>壬寅，殺捧聖都軍使李行德、十將張儉，滅其族。吐渾來附。封子從榮為秦王。戊申，海州將王傳極殺其刺史陳宣，叛于吳來降。乙卯，吐渾康合畢來。丙辰，封子從厚為宋王。</p>
<p class="em2" id="p56"><a class="gg-link" href="#p56" onclick="return changeColor(this);"></a>九月壬戌，吐蕃使王滿儒來。東川節度使董璋反。甲申，成德軍節度使范延光為樞密使。丁亥，石敬瑭為東川行營都招討使。</p>
<p class="em2" id="p57"><a class="gg-link" href="#p57" onclick="return changeColor(this);"></a>冬十月丁酉，始藏冰。甲辰，驍衞上將軍致仕張筠進助軍粟。乙巳，董璋陷閬州，殺節度使李仁矩，指揮使姚洪死之。孟知祥反。</p>
<p class="em2" id="p58"><a class="gg-link" href="#p58" onclick="return changeColor(this);"></a>十一月庚申朔，秦王從榮受冊，謁于太廟。<span class="jiazhu">冊禮廢於亂世，至此始一行之，故書。</span>丙戌，契丹東丹王突欲來奔。<span class="jiazhu">夷狄不可以禮義責，故不曰叛于契丹。</span></p>
<p class="em2" id="p59"><a class="gg-link" href="#p59" onclick="return changeColor(this);"></a>十二月丁未，二王後、祕書丞、酅國公楊仁矩卒，廢朝一日。丁巳，回鶻順化可汗王仁裕使翟末斯來。安重誨討董璋。<span class="jiazhu">不命將名，直以樞密使往。</span>沙州曹義金遣使者來。</p>
<p class="em2" id="p60"><a class="gg-link" href="#p60" onclick="return changeColor(this);"></a>二年春正月戊辰，党項使折七移來。庚辰，達靼使列六薛孃居來。</p>
<p class="em2" id="p61"><a class="gg-link" href="#p61" onclick="return changeColor(this);"></a>二月丁酉，幸安元信第。戊戌，突厥使杜阿熟、吐渾使康萬琳來。辛丑，安重誨罷。</p>
<p class="em2" id="p62"><a class="gg-link" href="#p62" onclick="return changeColor(this);"></a>三月，趙鳳罷。丁亥，太常卿李愚為中書侍郎、同中書門下平章事。</p>
<p class="em2" id="p63"><a class="gg-link" href="#p63" onclick="return changeColor(this);"></a>夏四月甲辰，宣徽北院使趙延壽為樞密使。甲寅，董璋陷遂州，武信軍節度使夏魯奇死之。乙卯，以旱赦流罪以下囚。</p>
<p class="em2" id="p64"><a class="gg-link" href="#p64" onclick="return changeColor(this);"></a>閏五月丁酉，殺太子太師致仕安重誨及其妻張氏、子崇贊崇緒。</p>
<p class="em2" id="p65"><a class="gg-link" href="#p65" onclick="return changeColor(this);"></a>秋八月己未，契丹使邪姑兒來。</p>
<p class="em2" id="p66"><a class="gg-link" href="#p66" onclick="return changeColor(this);"></a>九月丁亥，放五坊鷹隼。</p>
<p class="em2" id="p67"><a class="gg-link" href="#p67" onclick="return changeColor(this);"></a>冬十一月戊申，吐蕃遣使者來。辛丑，旌表棣州民邢釗門閭。<span class="jiazhu">干戈之世，王道息而禮義亡，民猶有自知孝悌，而時君旌表，猶有勸民之意，故兩善而書之。</span></p>
<p class="em2" id="p68"><a class="gg-link" href="#p68" onclick="return changeColor(this);"></a>十二月甲寅朔，除鐵禁，初稅農具錢。<span class="jiazhu">至今因之，故書。</span>己未，西涼府遣使者來。己巳，回鶻使安求思來。辛未，渤海使文成角來。党項寇方渠。</p>
<p class="em2" id="p69"><a class="gg-link" href="#p69" onclick="return changeColor(this);"></a>三年春正月庚子，契丹使拽骨來。己酉，渤海、回鶻皆遣使者來。</p>
<p class="em2" id="p70"><a class="gg-link" href="#p70" onclick="return changeColor(this);"></a>二月己卯，靜難軍節度使藥彥稠及党項戰于牛兒谷，敗之。</p>
<p class="em2" id="p71"><a class="gg-link" href="#p71" onclick="return changeColor(this);"></a>三月甲申，契丹遣使者來。</p>
<p class="em2" id="p72"><a class="gg-link" href="#p72" onclick="return changeColor(this);"></a>夏四月庚申，新羅遣使者來。</p>
<p class="em2" id="p73"><a class="gg-link" href="#p73" onclick="return changeColor(this);"></a>五月己丑，二王後、詹事司直楊延紹襲封酅國公。丙午，孟知祥攻董璋，陷綿州。</p>
<p class="em2" id="p74"><a class="gg-link" href="#p74" onclick="return changeColor(this);"></a>六月甲寅，封王建為高麗國王、大義軍使。孟知祥殺董璋，陷東川。達靼首領頡哥以其族來附。</p>
<p class="em2" id="p75"><a class="gg-link" href="#p75" onclick="return changeColor(this);"></a>秋八月己卯，吐蕃遣使者來。</p>
<p class="em2" id="p76"><a class="gg-link" href="#p76" onclick="return changeColor(this);"></a>冬十月庚申，幸石敬瑭第。</p>
<p class="em2" id="p77"><a class="gg-link" href="#p77" onclick="return changeColor(this);"></a>四年春正月庚寅，端明殿學士、兵部侍郎劉昫為中書侍郎、同中門下平章事。</p>
<p class="em2" id="p78"><a class="gg-link" href="#p78" onclick="return changeColor(this);"></a>二月戊午，孟知祥使朱滉來。<span class="jiazhu">十國外而不書，此書者，知祥本唐臣而反，至此改過自歸，絕之則嫌不許其自新，錄之則尚冀其遷善，然其來也，臣禮不備，故如夷狄書之。</span></p>
<p class="em2" id="p79"><a class="gg-link" href="#p79" onclick="return changeColor(this);"></a>三月甲辰，追冊晉國夫人夏氏為皇后。</p>
<p class="em2" id="p80"><a class="gg-link" href="#p80" onclick="return changeColor(this);"></a>夏五月戊寅，封子從珂為潞王，<span class="jiazhu">從珂非子，而書「子」，與梁博王友文同。</span>從益許王，姪從溫兗王，從璋洋王，從敏涇王。丙戌，契丹使述骨卿來。</p>
<p class="em2" id="p81"><a class="gg-link" href="#p81" onclick="return changeColor(this);"></a>秋七月乙未，回鶻都督李末來，獻白鶻，命放之。</p>
<p class="em2" id="p82"><a class="gg-link" href="#p82" onclick="return changeColor(this);"></a>八月戊申，大赦。</p>
<p class="em2" id="p83"><a class="gg-link" href="#p83" onclick="return changeColor(this);"></a>九月戊戌，趙延壽罷。山南東道節度使朱弘昭為樞密使。</p>
<p class="em2" id="p84"><a class="gg-link" href="#p84" onclick="return changeColor(this);"></a>冬十月庚申，范延光罷。三司使馮贇為樞密使。壬申，幸士和亭，得疾。<span class="jiazhu">書「得疾」，為從榮事詳之。</span></p>
<p class="em2" id="p85"><a class="gg-link" href="#p85" onclick="return changeColor(this);"></a>十一月壬辰，秦王從榮以兵入興聖宮，不克，伏誅。<span class="jiazhu">君病不侍疾，以兵求立，罪當誅，故書「伏誅」。其意以謂帝崩矣，懼不得立，而舉兵自助，非反，故不書反。</span>乙未，侍衞親軍都指揮使康義誠殺三司使孫岳。戊戌，皇帝崩于雍和殿。<span class="jiazhu">年六十七。清泰元年，葬河南洛陽縣，號徽陵。雖得其死，而為賊所葬，故亦不書葬。</span></p>
<p class="em2" id="p86"><a class="gg-link" href="#p86" onclick="return changeColor(this);"></a>嗚呼，自古治世少而亂世多！三代之王有天下者，皆數百年，其可道者，數君而已，況於後世邪！況於五代邪！</p>
<p class="em2" id="p87"><a class="gg-link" href="#p87" onclick="return changeColor(this);"></a>予聞長老為予言：「明宗雖出夷狄，而為人純質，寬仁愛人。」於五代之君，有足稱也。嘗夜焚香，仰天而祝曰：「臣本蕃人，豈足治天下！世亂久矣，願天早生聖人。」自初即位，減罷宮人、伶官；廢內藏庫，四方所上物，悉歸之有司。廣壽殿火灾，有司理之，請加丹雘，喟然歎曰：「天以火戒我，豈宜增以侈邪！」歲嘗旱，已而雪，暴坐庭中，詔武德司宮中無掃雪，曰：「此天所以賜我也。」數問宰相馮道等民間疾苦，聞道等言穀帛賤，民無疾疫，則欣然曰：「吾何以堪之，當與公等作好事，以報上天。」吏有犯贓，輒寘之死，曰：「此民之蠹也！」以詔書褒廉吏孫岳等，以風示天下。其愛人恤物，蓋亦有意於治矣。</p>
<p class="em2" id="p88"><a class="gg-link" href="#p88" onclick="return changeColor(this);"></a>其即位時，春秋已高，不邇聲色，不樂遊畋。在位七年，於五代之君，最為長世，兵革粗息，年屢豐登，生民實賴以休息。</p>
<p class="em2" id="p89"><a class="gg-link" href="#p89" onclick="return changeColor(this);"></a>然夷狄性果，仁而不明，屢以非辜誅殺臣下。至於從榮父子之間，不能慮患為防，而變起倉卒，卒陷之以大惡，帝亦由此飲恨而終。</p>
<p class="em2" id="p90"><a class="gg-link" href="#p90" onclick="return changeColor(this);"></a>當是時，大理少卿康澄上疏言時事，其言曰：「為國者有不足懼者五，深可畏者六：三辰失行不足懼，天象變見不足懼，小人訛言不足懼，山崩川竭不足懼，水旱蟲蝗不足懼也；賢士藏匿深可畏，四民遷業深可畏，上下相徇深可畏，廉恥道消深可畏，毀譽亂真深可畏，直言不聞深可畏也。」識者皆多澄言切中時病。若從榮之變，任圜、安重誨等之死，可謂上下相徇，而毀譽亂真之敝矣。然澄之言，豈止一時之病，凡為國者，可不戒哉！</p>
</div></body></html>