<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新五代史-卷七十一·十國世家年譜第十一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>十國世家年譜第十一</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>嗚呼，堯、舜盛矣！三代之王，功有餘而德不足，故皆更始以自新，由是改正朔矣，至於後世，遂名年以建元。及僭竊交興，而稱號紛雜，則不可以不別也。五代十國，稱帝改元者七。吳越、荊、楚，常行中國年號。然予聞於故老，謂吳越亦嘗稱帝改元，而求其事迹不可得，頗疑吳越後自諱之。及旁采閩、楚、南漢諸國之書，與吳越往來者多矣，皆無稱帝之事。獨得其封落星石為寶石山制書，稱寶正六年辛卯，則知其嘗改元矣。辛卯，長興二年，乃鏐之末世也，然不見其終始所因，故不得而備列。錢氏訖五代，嘗外尊中國，豈其張軌之比乎。十國皆非中國有也，其稱帝改元與不，未足較其得失，故並列之。作十國世家年譜。</p>
<table border="1" cellpadding="1" cellspacing="1" width="100%"><tbody><tr><th width="10%"></th><th width="10%"></th><th align="center" width="10%">晉</th><th align="center" width="10%">吳</th><th align="center" width="10%">蜀</th><th align="center" width="10%">南漢</th><th align="center" width="10%">楚</th><th align="center" width="10%">吳越</th><th align="center" width="10%">閩</th><th align="center" width="10%">南平</th></tr><tr><td>丁卯</td><td>梁太祖<br/>開平元年</td><td>李克用<br/>天祐四年</td><td>楊渥<br/>天祐四年</td><td>王建<br/>天復七年<br/><span class="jiazhu">是歲，即位。</span></td><td>劉隱<br/>開平</td><td>馬殷<br/>開平</td><td>錢鏐<br/>開平</td><td>王審知<br/>開平</td><td>高季興<br/>開平</td></tr><tr><td>戊辰</td><td>二</td><td>五<br/><span class="jiazhu">正月，克用卒，子存勗立。</span></td><td>五<br/><span class="jiazhu">是歲，隆演立。</span></td><td>武成</td><td></td><td></td><td></td><td></td><td></td></tr><tr><td>己巳</td><td>三</td><td>六</td><td>六</td><td>二</td><td></td><td></td><td></td><td></td><td></td></tr><tr><td>庚午</td><td>四</td><td>七</td><td>七</td><td>三</td><td></td><td></td><td></td><td></td><td></td></tr><tr><td>辛未</td><td>乾化元年</td><td>八</td><td>八</td><td>永平</td><td>乾化<br/><span class="jiazhu">是歲，龑立。</span></td><td>乾化</td><td></td><td>乾化</td><td>乾化</td></tr><tr><td>壬申</td><td>二</td><td>九</td><td>九</td><td>二</td><td></td><td></td><td></td><td></td><td></td></tr><tr><td>癸酉</td><td>三<br/><span class="jiazhu">末帝二月即位。</span></td><td>十</td><td>十</td><td>三</td><td></td><td></td><td></td><td></td><td></td></tr>
<tr><td>甲戌</td><td>四</td><td>十一</td><td>十一</td><td>四</td><td></td><td></td><td></td><td></td><td></td></tr><tr><td>乙亥</td><td>貞明元年</td><td>十二</td><td>十二</td><td>五</td><td>貞明</td><td>貞明</td><td></td><td>貞明</td><td>貞明</td></tr><tr><td>丙子</td><td>二</td><td>十三</td><td>十三</td><td>通正</td><td></td><td></td><td></td><td></td><td></td></tr><tr><td>丁丑</td><td>三</td><td>十四</td><td>十四</td><td>天漢</td><td>乾亨<br/><span class="jiazhu">是歲，龑僭帝號，改元。</span></td><td></td><td></td><td></td><td></td></tr><tr><td>戊寅</td><td>四</td><td>十五</td><td>十五</td><td>光天<br/><span class="jiazhu">是歲，衍立。</span></td><td>二</td><td></td><td></td><td></td><td></td></tr><tr><td>己卯</td><td>五</td><td>十六</td><td>武義<br/><span class="jiazhu">是歲，吳王稱制，改元。</span></td><td>乾德</td><td>三</td><td></td><td></td><td></td><td></td></tr><tr><td>庚辰</td><td>六</td><td>十七</td><td>二<br/><span class="jiazhu">是歲，溥立。</span></td><td>二</td><td>四</td><td></td><td></td><td></td><td></td></tr><tr><td>辛巳</td><td>龍德元年</td><td>十八</td><td>順義</td><td>三</td><td>五</td><td>龍德</td><td></td><td>龍德</td><td>龍德</td></tr>
<tr><td>壬午</td><td>二</td><td>十九</td><td>二</td><td>四</td><td>六</td><td></td><td></td><td></td><td></td></tr><tr><td>癸未</td><td>唐莊宗<br/>同光元年</td><td><span class="jiazhu">是歲，四月改元同光。</span></td><td>三</td><td>五</td><td>七</td><td>同光</td><td></td><td>同光</td><td>同光</td></tr><tr><td>甲申</td><td>二</td><td></td><td>四</td><td>六</td><td>八</td><td></td><td></td><td></td><td></td></tr><tr><td>乙酉</td><td>三</td><td></td><td>五</td><td>咸康<br/><span class="jiazhu">是歲，蜀亡。</span></td><td>白龍</td><td></td><td></td><td><span class="jiazhu">是歲延翰立。</span></td><td></td></tr><tr><td>丙戌</td><td>明宗<br/>天成元年</td><td></td><td>六</td><td></td><td>二</td><td>天成</td><td>寶正</td><td>天成<br/><span class="jiazhu">是歲，鏻立。</span></td><td>天成</td></tr><tr><td>丁亥</td><td>二</td><td></td><td>乾貞<br/><span class="jiazhu">是歲，溥僭帝號，改元。</span></td><td></td><td>三</td><td></td><td>二</td><td></td><td></td></tr><tr><td>戊子</td><td>三</td><td></td><td>二</td><td></td><td>大有</td><td></td><td>三</td><td></td><td><span class="jiazhu">是歲從誨立。</span></td></tr><tr><td>己丑</td><td>四</td><td></td><td>大和</td><td></td><td>二</td><td></td><td>四</td><td></td><td></td></tr><tr><td>庚寅</td><td>長興元年</td><td></td><td>二</td><td></td><td>三</td><td>長興<br/><span class="jiazhu">是歲，希聲立。</span></td><td>五</td><td>長興</td><td>長興</td></tr>
<tr><td>辛卯</td><td>二</td><td></td><td>三</td><td></td><td>四</td><td></td><td>六<br/><span class="jiazhu">錢氏唯見一號六年，其餘皆闕不見。</span></td><td></td><td></td></tr><tr><td>壬辰</td><td>三</td><td></td><td>四</td><td></td><td>五</td><td><span class="jiazhu">是歲希範立。</span></td><td><span class="jiazhu">是歲元瓘立。</span></td><td></td><td></td></tr><tr><td>癸巳</td><td>四<br/><span class="jiazhu">十二月，愍帝即位。</span></td><td></td><td>五</td><td></td><td>六</td><td></td><td></td><td>龍啟</td><td></td></tr><tr><td>甲午</td><td>應順元年<br/>廢帝<br/>清泰元年</td><td></td><td>六</td><td>後蜀明德<br/><span class="jiazhu">孟知祥立。是歲，卒。昶立。</span></td><td>七</td><td>應順<br/>清泰</td><td></td><td>二</td><td>應順<br/>清泰</td></tr><tr><td>乙未</td><td>二</td><td></td><td>天祚</td><td>二</td><td>八</td><td></td><td></td><td>永和<br/><span class="jiazhu">是歲，昶立。</span></td><td></td></tr><tr><td>丙申</td><td>晉高祖<br/>天福元年</td><td></td><td>二</td><td>三</td><td>九</td><td>天福</td><td></td><td>通文</td><td>天福</td></tr>
<tr><td>丁酉</td><td>二</td><td></td><td>南唐昇元<br/><span class="jiazhu">是歲，李昇立。</span></td><td>四</td><td>十</td><td></td><td></td><td>二</td><td></td></tr><tr><td>戊戌</td><td>三</td><td></td><td>二</td><td>廣政</td><td>十一</td><td></td><td></td><td>三</td><td></td></tr><tr><td>己亥</td><td>四</td><td></td><td>三</td><td>二</td><td>十二</td><td></td><td></td><td>永隆<br/><span class="jiazhu">是歲，曦立。</span></td><td></td></tr><tr><td>庚子</td><td>五</td><td></td><td>四</td><td>三</td><td>十三</td><td></td><td></td><td>二</td><td></td></tr><tr><td>辛丑</td><td>六</td><td></td><td>五</td><td>四</td><td>十四</td><td></td><td><span class="jiazhu">是歲佐立。</span></td><td>三</td><td></td></tr><tr><td>壬寅</td><td>七<br/><span class="jiazhu">出帝六月即位。</span></td><td></td><td>六</td><td>五</td><td>光天<br/><span class="jiazhu">是歲，玢立。</span></td><td></td><td></td><td>四</td><td></td></tr><tr><td>癸卯</td><td>八</td><td></td><td>保大<br/><span class="jiazhu">是歲，景立。</span></td><td>六</td><td>應乾<br/>乾和<br/><span class="jiazhu">是歲，晟立。</span></td><td></td><td></td><td>五<br/><span class="jiazhu">是歲，延政以建州稱殷，改元天德。</span></td><td></td></tr>
<tr><td>甲辰</td><td>開運元年</td><td></td><td>二</td><td>七</td><td>二</td><td>開運</td><td></td><td>六<br/><span class="jiazhu">是歲，曦亡。天德二</span></td><td>開運</td></tr><tr><td>乙巳</td><td>二</td><td></td><td>三</td><td>八</td><td>三</td><td></td><td></td><td><span class="jiazhu">天德三</span></td><td></td></tr><tr><td>丙午</td><td>三</td><td></td><td>四</td><td>九</td><td>四</td><td></td><td></td><td>四<br/><span class="jiazhu">是歲，延政為南唐所虜，王氏滅。</span></td><td></td></tr><tr><td>丁未</td><td>漢高祖<br/>天福十二年</td><td></td><td>五</td><td>十</td><td>五</td><td><span class="jiazhu">是歲希廣立。</span></td><td><span class="jiazhu">是歲倧立，見廢。</span></td><td></td><td></td></tr><tr><td>戊申</td><td>乾祐元年<br/><span class="jiazhu">隱帝二月即位。</span></td><td></td><td>六</td><td>十一</td><td>六</td><td>乾祐</td><td><span class="jiazhu">是歲俶立。</span></td><td></td><td>乾祐<br/><span class="jiazhu">是歲，保融立。</span></td></tr><tr><td>己酉</td><td>二</td><td></td><td>七</td><td>十二</td><td>七</td><td></td><td></td><td></td><td></td></tr>
<tr><td>庚戌</td><td>三</td><td></td><td>八</td><td>十三</td><td>八</td><td><span class="jiazhu">是歲希萼立。</span></td><td></td><td></td><td></td></tr><tr><td>辛亥</td><td>周太祖<br/>廣順元年</td><td>乾祐四年<br/><span class="jiazhu">東漢劉旻立。</span></td><td>九</td><td>十四</td><td>九</td><td>廣順<br/><span class="jiazhu">是歲，希萼等遷于金陵，馬氏絕。</span></td><td></td><td></td><td>廣順</td></tr><tr><td>壬子</td><td>二</td><td>五</td><td>十</td><td>十五</td><td>十</td><td></td><td></td><td></td><td></td></tr><tr><td>癸丑</td><td>三</td><td>六</td><td>十一</td><td>十六</td><td>十一</td><td><span class="jiazhu">是歲劉言立，見殺。王進逵立。</span></td><td></td><td></td><td></td></tr><tr><td>甲寅</td><td>顯德元年<br/><span class="jiazhu">世宗正月即位。</span></td><td>七<br/><span class="jiazhu">是歲，承鈞立。</span></td><td>十二</td><td>十七</td><td>十二</td><td>顯德</td><td></td><td></td><td>顯德</td></tr><tr><td>乙卯</td><td>二</td><td>八</td><td>十三</td><td>十八</td><td>十三</td><td></td><td></td><td></td><td></td></tr><tr><td>丙辰</td><td>三</td><td>九</td><td>十四</td><td>十九</td><td>十四</td><td><span class="jiazhu">是歲周行逢立。</span></td><td></td><td></td><td></td></tr>
<tr><td>丁巳</td><td>四</td><td>天會</td><td>十五</td><td>二十</td><td>十五</td><td></td><td></td><td></td><td></td></tr><tr><td>戊午</td><td>五</td><td>二</td><td>交泰<br/>顯德</td><td>二十一</td><td>大寶<br/><span class="jiazhu">是歲，鋹立。</span></td><td></td><td></td><td></td><td></td></tr><tr><td>己未</td><td>六<br/><span class="jiazhu">恭帝六月即位。明年正月遜位。</span></td><td>三</td><td></td><td>二十二</td><td>二</td><td></td><td></td><td></td><td></td></tr></tbody></table>
<p class="em2" id="p1"><a class="gg-link" href="#p1" onclick="return changeColor(this);"></a>或問：十國固非中國有也，然猶命以封爵，而稱中國年號來朝貢者，亦有之矣，本紀之不書，何也？曰：封爵之不書，所以見其非中國有也。其朝貢之來如夷狄，以夷狄書之則甚矣。問者曰：四夷、十國，皆非中國之有也，四夷之封爵朝貢則書，而十國之不書何也？曰：以中國而視夷狄，夷狄之可也。以五代之君而視十國，夷狄之則未可也。故十國之封爵、朝貢，不如夷狄，則無以書之。書如夷狄，則五代之君未可以夷狄之也。是以外而不書，見其自絕於中國焉爾。問者曰：外而不書，則東漢之立何以書？曰：吾於東漢，常異其辭於九國也。春秋因亂世而立治法，本紀以治法而正亂君。世亂則疑難之事多，正疑處難，敢不慎也？周、漢之事，可謂難矣哉！或謂：劉旻嘗致書于周，求其子贇不得而後自立，然則旻之志不以忘漢為讎，<span class="jiaozhusup">「忘」，汲、殿、南昌、鄂、蜀、劉校本同，貴池、南監本作「亡」。</span>而以失子為讎也。曰：漢嘗詔立贇為嗣，則贇為漢之國君，不獨為旻子也。旻之大義，宜不為周屈，其立雖未必是，而義當不屈于周，此其可以異乎九國矣。終旻之世，猶稱乾祐，至承鈞立，然後改元，則旻之志豈不可哀也哉！<span class="jiazhu">十國年世，惟楚、閩、東漢三國，諸家之說不同，而互有得失，最難考正。今略其諸說而正其是者，庶幾博覽者不惑，而一以年譜為正也。馬氏，據湖湘故事、九國志、運歷圖並云，殷以長興元年卒，是歲，子希聲立，長興三年卒。而五代舊史殷列傳云，殷長興二年卒，享年七十八，子希聲立，不周歲而卒；明宗本紀長興元年，書希聲除節度使，起復，三年八月，又書希聲卒。今據九國志殷以大中六年歲在壬申生，享年七十九。蓋自大中壬申至長興元年庚寅，實七十九年，為得其實。而希聲，據湖湘故事、九國志、運歷圖皆以三年卒，與明宗本紀皆合，不疑。惟舊史書殷卒二年，及年七十八，希聲立不周歲卒為繆爾。希萼希崇之亂，南唐盡遷馬氏之族歸于金陵。五代舊史云，時廣順元年也。而運歷圖云乾祐二年馬氏滅者，繆也。初，殷入湖南，掘地得石，讖云：「龍起頭，猪掉尾。」蓋殷以乾寧三年歲在丙辰，自立於湖南，至廣順元年辛亥而滅。九國志以乾祐三年為辛亥，湖湘故事以顯德元年為辛亥者，皆繆也。惟五代舊史得其實。　王氏世次，曰潮、曰審知、曰延翰、曰鏻、曰昶、曰曦、曰延政，凡七主。而潮以唐景福元年歲在壬子始入福州，至開運三年丙午而滅，實五十五年。當云七主五十五年，為得其實。而運歷圖云五十六年，九國志、五代舊史、紀年通譜、閩中實錄、閩王列傳皆云七主六十年者，皆繆也。　審知，五代舊史本傳云，同光元年十二月卒，九國志亦云同光元年卒。運歷圖同光三年卒。今檢五代舊史莊宗本紀，同光二年五月丙午，審知加檢校太師守中書令，豈得卒於元年也？又至四年二月庚子，福建副使王延翰奏稱權知軍府事，三月辛亥，遂除延翰威武軍節度使。以此推之，審知卒當在同光三年十二月，蓋閩去京師遠，明年二月延翰之奏始至京師，理當然也。又據閩王列傳、九國志皆云，審知在位二十九年。審知以唐乾寧四年嗣位，是歲丁巳，至同光三年乙酉，實二十九年。則運歷圖為是，而舊史、九國志云元年卒者，則繆也。　鏻本名延鈞，五代舊史本傳云，在位十二年。九國志云，在位十一年。閩王列傳、紀年通譜皆云在位十年。蓋鏻以天成元年殺延翰自立，是歲丙戌，至清泰二年乙末，實十年而卒，與閩王列傳合，而舊史、九國志皆繆也。鏻以清泰二年改元永和，是歲見殺，而舊史、九國志、運歷圖皆無永和之號，又運歷圖書鏻見殺在天福元年丙申者，皆繆也。　劉旻，九國志云，乾祐七年十一月旻卒，享年六十，子承鈞立，時年二十九。乾祐七年，乃顯德元年也。而五代舊史、周世宗實錄、運歷圖、紀年通譜皆云顯德二年冬，旻卒。又有旻偽中書舍人王保衡晉陽見聞要錄云，旻乙卯生，卒年六十一，子承鈞立。承鈞丙戌生，立時年二十九。保衡是旻之臣，其親所見聞，所得最實，然而頗為轉寫差誤爾。按保衡書旻乙卯生，若享年六十一，當於乙卯歲卒，則是顯德二年也。又書承鈞丙戌生，立時年二十九，則當是顯德元年甲寅歲也。豈有旻卒於二年，承鈞以元年嗣位，理必不然。以九國志參較，旻享年六十，顯德元年卒，承鈞以是歲嗣位，時年二十九，為得其實，但見聞要錄衍「一」字爾。其云二年卒者，皆繆也。九國志又云，承鈞立，服喪三年，至乾祐九年服除，改十年為天會元年，當是顯德四年。而紀年通譜以顯德三年為天會元年者，繆也。　晉與梁為敵國，自稱天祐者二十年，故首列於年譜，其後遂滅梁而為唐，故不列於世家。</span></p>
</div></body></html>