<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新五代史-卷十九·周太祖家人傳第七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>周太祖家人傳第七</h1><hr/></div>
<div class="section" id="title-1"><h2>皇后柴氏</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>太祖一后三妃。聖穆皇后柴氏，邢州堯山人也，與太祖同里，遂以歸焉。太祖微時，喜飲博任俠，不拘細行，后常諫止之。太祖狀貌奇偉，后心知其貴人也，事之甚謹。及太祖即位，后已先卒，乃下詔：「故夫人柴氏，追冊為皇后，謚曰聖穆。」</p>
<div class="section" id="title-2"><h3>淑妃楊氏</h3></div>
<p class="em2" id="p1"><a class="gg-link" href="#p1" onclick="return changeColor(this);"></a>淑妃楊氏，鎮州真定人也。父弘裕，真定少尹。妃幼以色選入趙王宮，事王鎔。鎔為張文禮所殺，鎮州亂，妃亦流寓民間，後嫁里人石光輔，居數年，光輔死。太祖柴夫人卒，聞妃有色而賢，遂娶之為繼室。太祖方事漢高祖於太原，天福中妃卒，遂葬太原之近郊。</p>
<p class="em2" id="p2"><a class="gg-link" href="#p2" onclick="return changeColor(this);"></a>太祖即位，廣順元年九月，追冊為淑妃。拜妃弟廷璋為右飛龍使，廷璋辭曰：「臣父老矣，願以授之。」太祖曰：「吾方思之，豈忘爾父邪！」即召弘裕，弘裕老不能行，乃就其家拜金紫光祿大夫、真定少尹。</p>
<p class="em2" id="p3"><a class="gg-link" href="#p3" onclick="return changeColor(this);"></a>太祖崩，葬嵩陵，一后三妃皆當陪葬，而太原未克，世宗詔有司營嵩陵之側為虛墓以俟。顯德元年，世宗已敗劉旻於高平，遂攻太原，太原閉壁被圍，乃遷妃喪而葬之。</p>
<div class="section" id="title-3"><h3>貴妃張氏</h3></div>
<p class="em2" id="p4"><a class="gg-link" href="#p4" onclick="return changeColor(this);"></a>貴妃張氏，鎮州真定人也。祖記，成德軍節度判官、檢校兵部尚書。父同芝，事趙王王鎔為諮呈官，官至檢校工部尚書。鎔死，鎮州亂，莊宗遣幽州符存審以兵討張文禮，裨將武從諫館於妃家，見妃尚幼，憐之，而從諫家在太原，遂以妃歸，為其子婦。</p>
<p class="em2" id="p5"><a class="gg-link" href="#p5" onclick="return changeColor(this);"></a>久之，太祖事漢高祖於太原，楊夫人卒，而武氏子亦卒，乃納妃為繼室。太祖貴，累封吳國夫人。太祖以兵入京師，漢遣劉銖戮其家，妃與諸子皆死。太祖即位，追冊為貴妃。</p>
<div class="section" id="title-4"><h3>德妃董氏<span class="jiazhu">子侗　信　姪守愿　奉超　遜</span></h3></div>
<p class="em2" id="p6"><a class="gg-link" href="#p6" onclick="return changeColor(this);"></a>德妃董氏，鎮州靈壽人也。祖文廣，唐深州錄事參軍。父光嗣，趙州昭慶尉。妃幼穎悟，始能言，聞樂聲知其律呂。</p>
<p class="em2" id="p7"><a class="gg-link" href="#p7" onclick="return changeColor(this);"></a>年七歲，鎮州亂，其家失之，為潞州牙將所得，寘諸褚中以歸。潞將妻嘗生女，輒不育，得妃憐之，養以為子，過於所生。居五六年，妃家悲思，其兄瑀求之人間，莫知所在。潞將仕于京師，遇瑀，欣然歸之，年十三。</p>
<p class="em2" id="p8"><a class="gg-link" href="#p8" onclick="return changeColor(this);"></a>瑀以嫁里人劉進超，進超亦仕晉為內職。契丹犯闕，進超歿于虜中，妃嫠居洛陽。漢高祖由太原入京師，太祖從，過洛陽，聞妃有賢行，聘之。太祖建國，中宮虛位，遂冊為德妃。廣順三年卒，年三十九。</p>
<p class="em2" id="p9"><a class="gg-link" href="#p9" onclick="return changeColor(this);"></a>妃兄三人：瑀官至太子右贊善大夫，玄之、自明皆至刺史。</p>
<p class="em2" id="p10"><a class="gg-link" href="#p10" onclick="return changeColor(this);"></a>初，帝舉兵于魏，漢以兵圍帝第，時張貴妃與諸子青哥、意哥，姪守筠、奉超、定哥，皆被誅。青哥、意哥，不知其母誰氏。太祖即位，詔故第二子青哥贈太尉，賜名侗；第三子意哥贈司空，賜名信；皇姪守筠贈左領軍衞將軍，以筠聲近榮，為世宗避，更名守愿；奉超贈左監門衞將軍；定哥贈左千牛衞將軍，賜名遜。</p>
<p class="em2" id="p11"><a class="gg-link" href="#p11" onclick="return changeColor(this);"></a>世宗顯德四年夏四月癸未，詔曰：「禮以緣情，恩以悼往，矧在友于之列，尤鍾惻愴之情。故皇弟贈太保侗<span class="jiaozhusup">「太保」，貴池、汲、殿、蜀、劉校本同，南監、南昌、鄂本作「太尉」。按作「太保」與上文「詔故第二子青哥贈太尉，賜名侗」不合。薛史卷一一七周世宗紀、卷一二二剡王侗傳亦一作「太保」，一作「太尉」。待考。</span>、贈司空信，景運初啟，大年不登，俾予終鮮，實勤予懷。侗可贈太傅，追封郯王；信司徒，𣏌王。」又詔曰：「故皇從弟贈左領軍衞將軍守愿、贈左監門衞將軍奉超、贈左千牛衞將軍遜等，頃因季世，不享遐齡，每念非辜，難忘有慟。守愿可贈左衞大將軍，奉超右衞大將軍，遜右武衞大將軍。」</p>
</div></body></html>